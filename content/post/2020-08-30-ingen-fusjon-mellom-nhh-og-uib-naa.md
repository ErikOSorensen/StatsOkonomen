---
title: Ingen fusjon mellom NHH og UiB nå?
author: Erik Ø. Sørensen
date: '2014-08-30'
slug: ingen-fusjon-mellom-nhh-og-uib-naa
categories: []
tags: []
---

Nå ser det ut som om muligheten for å få til en fusjon mellom Norges
Handelshøyskole og universitetet i Bergen dessverre har gått tapt for denne
gang. Forslaget har møtt en skråsikker motstand i media fra folk identifisert
med NHH. Viserektor Helge Thorbjørnsen slår an en nesten harselerende tone om
["frieriet" fra
universitetet](http://www.dn.no/meninger/debatt/2014/08/26/2159/Utdannelse/nei-til-frieri).
Argumentene mot sammenslåing er blanda og diffuse. Jeg har ikke lett for å
forstå hvordan en sammenslåing med universitetet ville gjøre det vanskeligere å
rekruttere "glitrende professorer i regnskap, revisjon og finans." Thorbjørnsen
trekker også fram at handelshøyskoler må være autonome for å bli akkrediterte,
men dette har de tydeligvis klart å løse på andre institusjoner: NHH er stolt
over sin EQUIS- akkreditering - og [de fleste EQUIS-akkrediterte institusjoner
er handelshøyskoler som også er del av
universiteter](http://www.efmd.org/accreditation-main/equis/accredited-schools).

I den grad det har vært noe tilløp til diskusjon har den dreid seg om å vekte mulige faglige samarbeid på den ene siden må vektes mot "merkevaren" NHH på den andre siden. Jeg tror også at noen av gevinstene ved faglig samarbeid kan være vanskelige å realisere i praksis. Men om NHH ble et fakultet ved UiB kan jeg ikke tenke meg annet enn at universitetet ville være like interessert i å videreutvikle NHH som en gjenkjennelig handelshøyskole som det vårt eget styre er nå. Så vidt jeg vet er alle de kjente handelshøyskolene i USA deler av sine universiteter uten at det går ut over merkevaren: [Wharton ](http://www.wharton.upenn.edu/)ved University of Pennsylvania, [Kellogg ](http://www.kellogg.northwestern.edu/)ved Northwestern, [Harvard Business School](http://www.hbs.edu/) ved Harvard, [Sloan](http://mitsloan.mit.edu/) ved MIT, [Haas](http://www.haas.berkeley.edu/) ved Berkeley, [Rady](http://rady.ucsd.edu/) ved San Diego, [Tepper](http://tepper.cmu.edu/) ved Carnegie Mellon og slik kan en fortsette [lista](http://en.wikipedia.org/wiki/List_of_business_schools_in_the_United_States). I England har Oxford [Said business school](http://www.sbs.ox.ac.uk/) og Cambridge har [Judge](http://www.jbs.cam.ac.uk/). Universitetene i [Amsterdam](http://abs.uva.nl/) og [Rotterdam](http://www.rsm.nl/) har sine handelshøyskoler. Det virker rart at det å være del av en universitet skal være så ødeleggende for merkevarestatusen til en handelshøyskole som NHH.

Jeg er mest opptatt av en annen potensiell gevinst for NHH som jeg mener ikke
har fått tilstrekkelig oppmerksomhet. Ved å bli en del av Universitet i Bergen
ville vi kunne fått et delvis eksternt lag av ansvarlig kontroll og ledelse som
kunne lagt bånd på et destruktivt trekk ved hvordan NHH styrer seg selv. NHH er
en liten institusjon hvor sterke personligheter uten formelle posisjoner kan
tvinge gjennom de artigste vedtak og praksiser. Dette er en kraft som kan virke
både positivt og negativt, men det er (mildt sagt) ingen garanti for at utfallet
er godt, eller i det hele tatt forankret i rimelige argumenter. Slik uformelle
styring er vanskelig å diskutere åpent, men mange av oss som jobber der kjenner
godt virkningen av visse professorer, karismatikere som
tilsynelatende prioriterer intriger og utspill framfor det meste annet. Jeg tror
ekstern kontroll fra UiB kunne hjulpet med å dempe noe av karismatikernes
innflytelse på NHH.

Kanskje er det for mye å håpe at UiB både kunne la NHH holde fullstendig
autonomi og samtidig dempe karismatikernes innflytelse i det skjulte. Men på NHH
kan også _formelle_ organer ta av i formulering av entusiastisk og
innfallsbasert policy. Et godt eksempel er hvordan en festkomité til høyskolens
75-årsjubileum plutselig leverte - og fikk vedtatt i styret - en [ti års
handlingsplan](http://www.nhh.no/2021) som spesifiserte tre "søyler" for hva
forskningen på NHH skulle satse på framover. En handlingsplan som tilsynelatende
binder retningen på forskning gjennom flere strategiprogramperioder, utarbeidet
av en komité uten aktive forskere, ble vedtatt uten høring og innspill fra
høyskolens forskere. Planen var ikke basert på en analyse av hva forskerne på
NHH er gode til, men på en naiv analyse av hva slags forskning det er
"etterspørsel" etter. Tre år seinere er ser det ut som om en av søylene er på
sotteseng, [siste bloggpost fra
kriseprogrammet](http://blogg.nhh.no/kriseprogrammet/) er nesten et år gammel.
Det styrker min mistanke om at satsinga var basert på betydelige mengder røyk og
speil helt fra begynnelsen. Jeg har vanskelig for å forestille meg at en så
tilfeldig prosess hadde fått bestemme handlingsplaner for et tiår dersom NHH var
et fakultet ved UiB.

I tillegg til fordelene ved ekstern kontroll burde en kunne hatt en diskusjon om
hva slags fordeler en kunne oppnådd ved en fusjon utover det samarbeidet som
alltid er mulig mellom to institusjoner i samme by. Det er betydelig politisk
press fra oven for å samle akademiske institusjoner, det sies at det er for å
bedre kvalitet og for å få mer ut av ressursene. Mange har mistenkt at dette
bare handler om å slå sammen svake tidligere distriktshøyskoler for å slippe å
øse for mye penger ned i lavkvalitetsinstitusjoner. En fusjon mellom NHH og UiB
ville vært et godt eksempel som gikk klart fri av en slik kritikk; det er snakk
om to institusjoner som hver for seg holder nasjonalt toppnivå. Dette burde
gjøre det mulig å åpne forhandlinger, mellom institusjonene men også med
departementet, om hva vi trenger av ekstra ressurser og muligheter for å
realisere potensialet som ligger i en fusjon. Oppslagene i media de siste ukene
tyder på prosessen har gått altfor fort til at disse mulighetene har vært
diskutert gjennom med alle parter.

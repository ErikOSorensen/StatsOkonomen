---
title: Ikke enorme virkninger av ROT fradrag likevel
author: Erik Ø. Sørensen
date: '2014-06-20'
slug: ikke-enorme-virkninger-av-rot-fradrag-likevel
categories: []
tags: []
---

Tidligere denne uka kunne en lese i Dagens Næringsliv at [Virke](http://www.virke.no/) hadde utreda seg til at [staten ville få 70 mrd økte skatteinntekter dersom vi innførte ROT-fradrag](http://www.dn.no/nyheter/politikkSamfunn/2014/06/16/Nringsliv/virke-slik-kan-staten-ke-inntektene-med-70-mrd).

Spent på hvordan Virke kunne ha kommet til å så friskt anslag tok jeg kontakt med Virke for å be om en kopi av utredninga deres. Litt mail-veksling med en hyggelig kar hos Virke avdekka at anslaget på 70 milliarder er FAFOs anslag for hvor mye svart arbeid det utføres i Norge, basert på en antakelse om at det er like mye svart arbeid i Norge som i Sverige ([Andersen, Eldring og Røed Steen 2014](http://fafo.no/pub/rapp/20361/20361.pdf), s. 20), og at det var media som hadde overdrevet og gjort dette til et anslag på økte skatteinntekter fra et ROT-fradrag.

Men i den [opprinnelige pressemeldinga](http://statsokonomen.no/wp-content/uploads/2014/06/20140616-Virke-pressemelding.pdf) fra Virke sto det virkelig at "I fjor høst lovet regjeringen å utrede gevinster og konsekvenser av et ROT fradrag. Dette har ikke blitt gjort. Virke har tatt saken i egne hender og utredet forslaget som viser at staten kan øke sine inntekter med 70 milliarder ved innføring av et ROT fradrag." Etter at jeg tok kontakt for å be om å få se utredningen har Virke i etterkant endra pressemeldingen så den i stedet for "70 milliarder" sier "[flere milliarder.](http://www.virke.no/nyheter/Sider/Staten-taper-70-milliarder-p%C3%A5-svart-arbeid.aspx)" En ganske betydelig endring, uten at de nevner at de har gjort denne justering i etterkant.

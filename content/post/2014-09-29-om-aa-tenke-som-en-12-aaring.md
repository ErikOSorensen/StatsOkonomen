---
title: Om å tenke som en 12-åring
author: Erik Ø. Sørensen
date: '2014-09-29'
slug: om-aa-tenke-som-en-12-aaring
categories: []
tags: []
---

I dag har vi et [leserinnlegg i Dagens Næringsliv](http://www.dn.no/meninger/debatt/2014/09/28/2048/Bolig/tvilsomt-fra-forbrukerrdet) for å klare opp [misforståelser i samme avis i forrige uke](http://www.dn.no/nyheter/finans/2014/09/24/2157/Bank/-tenker-som-en-12ring), hvor Forbrukerrådets Jorge Jensen brukte vår forskning til støtte for at dem som gjerne pruter på boliglån burde belønnes med lavere rente. (I etterkant av vårt innlegg har DN [enda et oppslag hvor Forbrukerrådet står på sitt](http://www.dn.no/nyheter/2014/09/29/1038/nhhforskere-ut-mot-forbrukerrdet).)

Her er teksten:

I Dagens Næringsliv 25. september kommenterer underdirektør Jorge Jensen i Forbrukerrådet BN Banks politikk om å gi alle boliglånskunder den samme lånerenten. Jensen hevder både at en slik rentepolitikk er barnslig urettferdig, og at vår forskning ved Norges Handelshøyskole støtter denne tolkningen. Det første er en tvilsom moralsk vurdering, det siste er definitivt feil.

I vårt eksperiment (publisert i Science, 2010) får barn i forskjellige aldre muligheten til å produsere verdier i et kontrollert miljø. Ettersom barna blir eldre legger de stadig større vekt på hvem som har bidratt til produksjonen når de «produserte» godene skal fordeles.

Vi kan ikke se at dette har noen implikasjoner som gjør det mer rettferdig å prisdiskriminere boligrenter innenfor risikoklasse slik at de selvsikre og best informerte betaler lavere renter, mens forsiktige og dårligere informerte låntagere skal bidra til ekstra overskudd i bankene ved å betale renter over kapitalkostnadene.

Selvsagt legger de godt informerte pruterne ned innsats i prutingen sin, men i motsetning til deltagerne i våre studier så fører ikke nødvendigvis denne innsatsen til økt verdiskaping. Det er derfor ikke grunnlag i vår forskning for å si at folk som mener lik rente er rettferdig tenker som en 12 åring.

Ingvild Almås, Alexander W. Cappelen, Erik Ø. Sørensen og Bertil Tungodden;
The Choice Lab, institutt for samfunnsøkonomi, Norges Handelshøyskole.

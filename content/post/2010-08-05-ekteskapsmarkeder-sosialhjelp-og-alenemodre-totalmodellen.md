---
title: Ekteskapsmarkeder, sosialhjelp og alenemødre - totalmodellen
author: Erik Ø. Sørensen
date: '2010-08-05'
slug: ekteskapsmarkeder-sosialhjelp-og-alenemodre-totalmodellen
categories: []
tags: []
---

Radarparet [Mike
Keane](http://datasearch.uts.edu.au/business/staff/details.cfm?StaffId=1533) og
[Ken Wolpin](http://www.econ.upenn.edu/people/faculty/wolpin) har ny artikkel
ute om utdanning og karrierevalg over livssyklen, ["The Role of Labor and
Marriage Markets, Preference Heterogeneity, and the Welfare System in the Life
Cycle Decisions of Black, Hispanic, and White
women"](http://www3.interscience.wiley.com/journal/123621594/abstract). Mye på
en gang. Bakgrunner er den store bekymringen, særlig fra høyresida i USA, for at
unge svarte kvinner ender opp som ugifte stønadsavhengige tenåringsmødre fordi
sosialhjelpsystemet oppfordrer til det eller pga fattigdoms-kulturer som gjør
dem passive.

De estimerer en modell hvor kvinner to ganger i året gjør beslutninger om å gå
på skole, oppsøke sosialkontoret, arbeide, giftemål eller skilsmisse, og å få
barn. Og kvinnene ser tvers gjennom alle dynamiske insentiver i hvordan
arbeidsmarkedet interagerer med trygde- og sosialhjelpsregler,
ekteskaps-markedet og behovet for barnepass; neddiskonterer fremtidig nytte og
løser det dynamiske programmerings-problemet.

Preferanser og teknologi blir estimert på data fra
[National](http://www.blogger.com/goog_1856248967) [Longitudinal Study of
Youth](http://www.bls.gov/nls/nlsy79ch.htm).  Som mange av de tidligere
arbeidene til Keane og Wolpin er dette en av de mest kompliserte økonomiske
modellene som noensinne er estimert. Og antakelig er denne kompleksiteten
nødvendig for å kunne svare på spørsmålene de er opptatt av: I hvor stor grad er
det forskjeller i preferanser gjennom "fattigdomskulturer" som gjør at det er så
mange svarte enslige mødre på sosialkontoret? Hvor stor betydning har det så
mange unge svarte menn er uegna som ektefeller, ofte fordi de sitter i fengsel?
Med modellen sin kan de svare på spørsmålet om hva som ville skjedd om unge
svarte kvinner sto overfor de samme mulighetene i ekteskapsmarkedet som unge
hvite kvinner. Da ville unge svarte kvinner også giftet seg, omtrent like mye
som unge hvite kvinner, og de ville gå (litt) mindre på sosialkontoret, men
fremdeles mer enn unge hvite kvinner, fallet ville være fra 28% til 21%,
sammenlikna med 7% hos majoriteten.

Et annet spørsmål er hvor mye sosialhjelpsystemet betyr. Med modellen sin kan
Keane og Wolpin simulere hva som skjer om hele dette systemet ble fjerna. Dette
ville redusert dropout fra high school og ført til mer lønnsarbeid, men ikke
dramatisk. Det ville også ha nesten ingen effekt på andelen tenåringsmødre,
alenemødre eller giftemål.

Så hverken et integrert ekteskapsmarked eller en fjerning av sosialhjelpsystemet
ville hatt noen radikal virkning. Men det er heller ikke forskjellige
preferanser/fattigdomskulturer som ligger bak, den estimerte heterogenitet i
preferanser har absolutt minimal betydning for utfallene i modellen. Det er mye
viktigere at svarte kvinner jevnt over tjener mye dårligere enn hvite. Og dette
er ikke, sier Keane og Wolpin, fordi de dropper ut av high school (som er en
beslutning de modellerer). Nei, det er noe som er bestemt allerede fra kvinnene
begynner å ta valg i deres modell (som 14-åringer). Det er to tolkninger av hva
dette er. Den ene er at de starter med mindre "skills", kanskje pga dårlige
skoler eller manglende barnehager.  Men dette lar seg ikke skjelne fra ren
diskriminering i arbeidsmarkedet.

Det er ikke lett å se hvordan en kan opprettholde en så massiv diskriminering i
et så dynamisk arbeidsmarked som det amerikanske. Så Keane og Wolpin ender opp
med å etterlyse mer forskning om hva det er som bestemmer forskjeller i
utgangspunktet, hva ligger bak humankapitalforskjellene hos barn? Er det
barnehager, skoler eller noe som skjer i familiene? Litt kjedelig at de er nødt
til å la forklaringen ligge i en svart boks hvor vi i liten grad kan bruke det
økonomiske verktøyet vårt. -- Nå er det ikke mangel på økonomer som forsker på
pre-marked humankapital, men det er et felt hvor det er vanskelig å lage
økonomiske modeller av mekanismene.
